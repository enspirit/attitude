---
title: IJS - 2011
album: 72157631173871918
photograph: Jos Verhoogen
---
In het eerste deel verkennen we de wereld van de winterse sprookjes.

In een uniek sneeuwlandschap doet Koning Vorst zijn intrede samen met de winter.
De Koning maakt het ijzig koud zodat de mensen op straat moeite hebben om zich te verwarmen. Als de Sneeuwkoningin verschijnt gaat zijn hart sneller slaan. Hij doet een eerste toenadering naar de Koningin maar zij wijst hem ijskoud af. De hofhouding vindt het allemaal een beetje grappig. De Koning breekt boos een ijspegel af en begint te ijsberen. Hij moet en zal een manier vinden om de Koningin voor zich te winnen. Hij komt op het idee om voor haar ijssculpturen te maken maar ... weer wijst zij hem af. De Koning begint opnieuw te ijsberen. De Eskimo’s brengen nieuwe ijsblokken en de sneeuwhaasjes proberen hem te troosten ... en dan ... verschijnt de Sneeuwkoningin opnieuw. Haar ijskoude hart begint stilaan te smelten voor de Koning en ze laat haar sneeuwvlokken voor hem dansen. Maar hij moet nog één test doorstaan: winterpret.

En ze leefden nog lang en gelukkig ... maar niet alle sprookjes kennen een gelukkig einde. Zo zal het verhaal van de jongen met de zwavelstokjes jullie allen beroeren.

In het tweede deel benaderen we ijs vanuit een totaal ander standpunt. Het begint allemaal met grappige pinguïns en onhandige ijsschaatsers. De brutale ijsbrekers ontdekken eeuwenoude ijsmummies. De schitterende ijsvogel vliegt over het ijskoude water. April 1912: een ijsberg veroorzaakt de ramp met de Titanic. In de lente proberen de IJsheiligen nog een laatste keer nachtvorst te doen optreden. Zij betekenen ook de overgang naar de zomer en dat is de ideale tijd om ijsjes te eten ... of om koele cocktails te drinken. Maar teveel cocktails wakkeren het vuur aan en het ijs zal smelten en wordt ... water.
