---
title: Fabels van Fonteyne - 2017
album: 72157680790804713
photograph: Stef Vandersmissen – Eric Vandeputte
---
De inspiratiebron voor Fabels van Fonteyne zijn de legendarische verhalen van Grimm en Andersen, die voor de gelegenheid in een nieuw jasje werden gestoken. Kortom, Grimmige sprookjes, net een tikkeltje Anders…

Vroege ochtend in het bos, de BOSNIMFEN worden wakker. Plots heerst er grote paniek … de GROOTKAPJES zijn op zoek naar Roodkapje. De niets vermoedende ROODKAPJES spelen in het bos met de FABELDIEREN. De JAGER ziet de wolf met Roodkapje en schiet … Roodkapje valt neer … de Jager hoort iemand naderen en probeert in paniek Roodkapje te verstoppen. De Grootkapjes zien hem en zetten de achtervolging in … de Jager rent voor zijn leven. De TROLLEN struikelen over Roodkapje en proberen haar wakker te maken. BOSGOD PAN lokt de Trollen weg en roept zijn FAUNEN … de Jager rent nog altijd voor zijn leven … de Faunen kunnen Roodkapje wakker maken en ze wordt herenigd met de Grootkapjes. De RODE KONINGIN roept de VUURVOGELS op om het bos in brand te steken … de Jager rent door de vlammenzee … de WITTE KONINGIN roept de DONDERVOGELS op om de brand te blussen … de Jager loopt uitgeput door het bos … de Witte Koningin toont hem dat Roodkapje nog leeft, de Jager is opgelucht …

SNEEUWWITJES worden angstig in het kale bos achtergelaten. Hun tranen doen het bos herleven … BLOEMEN en PADDENSTOELEN beginnen te groeien en de Sneeuwwitjes hebben terug hoop … maar de HEKS spreekt een vloek uit: de Paddenstoelen worden MONSTERPADDENSTOELEN en de Bloemen veranderen in een ondoordringbaar woud van WILDE ROZEN. De Sneeuwwitjes proberen te ontsnappen maar raken verstrikt in de scherpe doorns en worden pijnlijk gekroond tot DOORNKROONTJES. De LICHTELFJES ontdoen hen van de pijnlijke kroontjes …

ALI BABA sprokkelt hout in het bos en ziet GOUDEN KONIJNTJES springen, hij wil hen vangen maar ze lopen door een magische spiegel. Hij probeert het glas te breken … de verleidelijke SHEHERAZADE komt door de spiegel met haar gevolg het bos in. Er wordt een kist vol mist binnengebracht … de mysterieuze MIST doet de Oosterse scène vervagen. Als de Mist opgeklaard is legt het GROENE VERGIF rode appels in het bos …

HANS en de GRIETJES zijn verdwaald en hebben grote honger … zij vinden de appels en bijten … de WOLVEN, op zoek naar een prooi, vinden Hans en de Grietjes … gelukkig komen de GELAARSDE KATTEN langs om de wolven weg te jagen en ze wijzen Hans en de Grietjes de weg terug naar huis …

De kale HEKSEN met hun vreselijke stem zijn in hun nopjes want ze hebben de BLAUWE NACHTEGAAL gevangen en stelen hun mooie stem. Ze verleiden de RAPUNZELS met spiegeltjes en vangen hen voor hun mooie haren … net op tijd komen de WITTE VOGELS de Rapunzels bevrijden. Ondertussen kondigen de TIJDWACHTERS middernacht aan … ASSEPOESTERS lopen weg van het bal en ondergaan een metamorfose. Veel sprookjes eindigen met een ultiem gevecht tussen GOED en KWAAD …
